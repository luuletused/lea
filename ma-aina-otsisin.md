# Ma aina otsisin ..

[Lea Tabur](./)

Ma aina otsisin  
teed unistuste linna  
ja uskusin -  
kord saabub õige hetk.  
Kuid üksinda  
ei saanud sinna minna -  
mu otsinguist  
sai pikk ja raske retk.

Vaid vilksamisi  
unedes ma nägin  
ta kauneid võlve,  
laiu tänavaid;  
ta torne,  
väljakuid  
ja kuldseid väravaid;  
ja rahvast  
laulmas, naermas, tantsimas.

Kui tõstan täna  
Sinu valge loori,  
et vargsi  
õrnu huuli suudelda -  
tean -  
seisangi sel kallil väraval -  
need on Su silmad,  
õnnest säravad.

Neis silmis näen  
veel ühte silmapaari  
kui peegeldumas  
vaikses allikas;  
ja sini-sinist taevast ümberringi;  
ja kuulen oma vere kohinat.

Ürg-elujõud  
meid kannab  
üle mere,  
teeb lahti uksed,  
avab väravad.

Nüüd oma linna  
loome meie ise  
ja oma rahva  
laulma,  
tantsima.

Mis saab veel olla  
sellest imelisem -  
me kahekesi  
ELU väraval.

_10. augustil 2006, Kannistul_

