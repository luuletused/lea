# Ootus

[Lea Tabur](./)

Kui mu haavatud enesearmastus  
ehitab müüri  
minu ja maailma vahele,  
minu ja sinu vahele;  
kui mu alandatud väärikus  
tõstab mind kõrgele  
treppideta torni tippu;  
kui mu hubisev sisemine leek  
peidab mind klaasmäe vaikusesse -

siis ma ootan,  
et lõhuksid selle müüri  
seitsme mere taga;  
leiaksid üles mu juuksed,  
mis tõmbavad sind torni tippu;  
saduldaksid hobu,  
kes suudaks vallutada  
klaasmäe...

Ikka veel  
otsin sinus oma printsi  
valgel hobusel...

_mai 2004_

