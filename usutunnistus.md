# Usutunnistus

[Lea Tabur](./)

_Riinale_

Mis usku ma olen,  
sa küsid  
ja mõtled -  
kus kirikus käin.

Ma olen maailmausku,  
kogu ilm on mu kirikut täis.  
Ma olen aedniku-usku  
selle ilusa kiriku sees,  
sest armastus, mida ma külvan,  
ajab juuri ju hingedes.  
Seda tunnet ma tappa ei luba  
iseendal, ei kellelgi.  
Just sellega koos  
mina lähen  
vaimumaailma tagasi.

Kuid sellesse maailma jäävad  
minu mõtted ja teod  
ja enne ma minna ei tohi,  
kui on tühjaks saanud mu peod.

_2000_

