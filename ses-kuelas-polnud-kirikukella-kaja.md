# Ses külas polnud kirikukella kaja

[Lea Tabur](./)

Ses külas polnud kirikukella kaja  
Ja ainsad käsulauad olid opmanite taskus.  
Ses külas polnud enam koolimaja  
Ja vaimsus puskarist vaid vaatas vastu.

Käis kõrgeid "abistajaid" igast ilmakaarest  
Ja igaüks neist lahkus koormaga.  
Käis heldeid õpetajaid Soodamast, Komorrast  
Kõik olid tähtsust täis: "Mats, tööta hoolsamalt!"

Siis mujalt ilmast läbi kostis kumu,  
Et opmanitel olla tuli takus.  
Nüüd kari voonakesi välja ujus,  
Kes õigeid lambaid nähes kihvu lakkus.  
Ja küla karja hulgast igal õhtul  
Paar-kolm jäi tulemata koju.  
Täissöönud karjahoidjad ülbelt heidsid;  
"Näe, jalga lasid, küll on alles rojud."

Ses külas polnud kirikut ja kooli.  
Vaid puskar aitas iga häda vastu.  
Kes tõest ja vaimust natukegi hoolis,  
See põrkas kihvaliste ühisrinde vastu.

_1989_

