# Igaüks

[Lea Tabur](./)

Ei maksa nutta -  
Pigem naerda tasub,  
Kui valgusest  
Saab varju tontlik mäng.  
Kuid tarkus tuleb ikka tasapisi  
Ja korrapealt ei kustu ükski äng.

Ei tohi joosta -  
Hirm saab ruttu kätte,  
Kui pagejal on tema poole selg.  
Meil tuleb avastada hirmu lätted  
Ning olematuks muutub piin ja pelg.

Me tugevus on teadmine ja tarkus,  
Mis väikse suureks, nõrga nõtkeks teeb.  
Näe, karudel on mesilinnu kartus  
Ju sünnist saati ninaotsa sees.

Ja ehk küll mesi ahvatledes lõhnab,  
Ei kanna kõrgust karu kõlupea,  
Ning iga mesilind, ükskõik, kui kõhn ta,  
On oma pere kaitseks küllalt hea.

_1988_

