# Paljulapseline

[Lea Tabur](./)

Sõimusõnana asusin teele,  
kandes kirkaimat sõnumit rinnas.  
Sõimusõnana hästi jäin meelde  
selles kurjusest koitanud ilmas.

Prügihunnikuks peetuna seisin  
keset kõrkust kui kehastund häbi,  
kuni parema põlvkonna juured  
minu reostusest kasvasid läbi.

Siis vast aeg oma labida keeras  
minu laagerdund huumuse sisse  
ja mind jagas kui parimat väetist  
uute taimede kasvamisse.

_2000_

