# Ootus \(Minu kallitele\)

[Lea Tabur](./)

Nahkhiirte hääletud viiped  
akende taga.  
Toas on keegi,  
kes enam \(või alles?\)  
ei maga.  
Vaikus võimendab  
mõtete tulvavat tuld.  
Kuhu mahub siin und?

Rõõmu rõkatused  
ja nukruse nuuksed.  
Laste linalakkheledad juuksed  
nagu kumaksid läbi öö.  
Kus on nad nüüd?

Emmel-taadil  
on imelik nendeta olla.  
Ei maitse toit,  
ei edene töö.  
Silm sihib vaid akent -  
nad võivad ju tulla -  
ruttu lauale söök!

Aga öös nad ei tule  
ja igatsus otsib neid mõtteis  
kahkjate kauguste tagant.  
Kuidas sa ikka siis magad?!

_23. juuli, 2001 kell 3:30_

