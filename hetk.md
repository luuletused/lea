# Hetk

[Lea Tabur](./)

Apteegikaaluga  
peaksime kaaluma ELU -  
varjatud tundeid  
ja mõistmise magusat hurma;  
ilmajäämise kaotust  
ning valestimõistmise valu -  
apteegikaaluga  
peaksime kaaluma SURMA.

Aga me elame  
mürinal-raginal mööda.  
Põhjas on gaas  
ja aega  
on alati vähe.  
Kinnisilmi  
kõik risu  
on müüdav ja söödav.  
Iseendale muhud  
nii arutult peksame pähe.

Tonnide kaupa  
glamuuri ja lakitud maske.  
Ojadena aroome  
ja valesti lõhnavat vett.  
Loomulikult  
see elu on nõnda ju raske.  
Aga see kõik  
on nii SOOVITUD enesepett.

Kusagil siiski  
on allikas metsa vilus.  
Kusagil õitsevad lilled  
ja kärgedest immitseb mett.  
Pärast äikest on musttuhat liblikat  
loikude ääres.

Ühtäkki tunned,  
et SEE  
on nüüd väärtuslik hetk.

Ehmunult taipad  
siis vaadata enese ümber.  
Korraga märkad,  
et keegi sind igatseb veel.  
Sisimas aimad,  
et vaikusest sinu ümber  
tuhat sümfooniat  
otse su poole on teel.

Sellisel hetkel  
saab igavik  
ainsamast pilgust.  
Sellise rõõmuga  
eladki edasi veel.  
Liblikatiibade tolmust  
saab helendav nimbus -  
elu väärtuse mõistmise sümbol  
su enese sees.

_2001_

