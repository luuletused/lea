# Mu laulud võibolla ei kaiku

[Lea Tabur](./)

Mu laulud võibolla ei kaiku  
Selle maailma märulist läbi -  
Liig palju neis valusat vaikust,  
Liig palju neis tumma häbi.

Ja viskleb seal maailmavalus  
Üks äravaevatud hing,  
Kel ahelad kätes ning jalus  
Ja kaelas ähvardab ling.

Nii mustad on vahel mõtted  
Kui sügisel küntud maa,  
Et iga kahtluseiva  
sealt kasvujõudu saab.

Me maailmas üks on päike  
Me maailmas üks on ruum  
Ma olen lõpmata väike,  
Kuid isegi minul on tuum.

Ja kes selle tuuma kord lõhub,  
See rahu enam ei saa,  
Sest miljonikordselt siis rõhub  
Mu masendus kogu maad.

_1986_

