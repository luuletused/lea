# Eks kõik ju tea

[Lea Tabur](./)

Eks kõik ju tea -  
on kingsepp paljajalu;  
ei rätsep riietega uhkusta;  
on tõsirikas tavalise moega;  
ja suurim tark  
võib välja paista  
nagu tohman.

Sest voolav vesi  
setet ju ei kogu.  
Kes elul laseb  
ennast kasutada,  
see hinge saab  
vaid kauni kogemuse  
ja maine vara  
jätab teda külmaks.

Üks väike oht  
on asja juures siiski -  
ka suurmees vajab  
lähedaste hellust.  
Hing ihkab kaaslast,  
ihu sooja pesa,  
vaim kohta,  
kus end kosutada

Kuid  
kingsepa naine  
vajab kingseppa;  
rätsepa lastel  
on riideid selga vaja;  
suur arhitekt  
ei mahu hurtsikusse;  
ja hingearsti kodus  
suurt puudust tuntakse  
just hingearstist.

_2006_

