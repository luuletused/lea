# Suveöö

[Lea Tabur](./)

Veel on õhus  
pojengide närbuvat hõngu;  
hinges jasmiininukruse järelhüüd.  
Kivivareme sammastel  
pakatab elulõngu.  
Karikakrad ja kellukad...  
Millest see rahutus nüüd?

Millest see tung  
minna üksinda valgesse öösse,  
ainsaks juhiks  
vaid isetu rukkirääk.  
Udujoomed.  
Ja kastehein takerdub vöösse.  
Teisest maailmast  
torkab mind vihane sääsk.

Kõik,  
kes kasvama hakata jõudis,  
see kasvab.  
Kõik,  
kes õitsemist oodanud on,  
tõstab pead.  
Igaüks,  
kes mu rahutust tunneb,  
see vastab.

Vaikust rebestab kägu,  
kes ikka veel kukkuma peab.

_6. juuli 2005, Kannistul_

