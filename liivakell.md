# Liivakell

[Lea Tabur](./)

Mul mälestuste salapeidikust  
jäi pihku liivakell -  
iidammune ja uskumatult soe -  
ning süda siiani on kohtumisest hell.

Ja kortsulisil sõrmil  
taas nüüd tunnen  
ta pinna karedust -  
aeg näkitsenud on ju tedagi.  
Ent liivaterad tema sees  
on samad -  
ei puudu kedagi.

Liiv vaikselt niriseb  
mu mõtetega kaasa -  
on kellakael  
kui hele valgusvoog,  
kus iga tera uuesti saab näo.  
On's miski muutunud?  
Se's ajahetkes kõik on jäänud samaks.  
On minu ümber veidi teised moed,  
kuid minu sees  
see vana liivakell  
õrnvaikselt niriseb  
mu mõtlemiste voos,  
kui oleksime igavesti koos.

Mu süda siiani  
on kohtumisest hell.  
Teid tervitan,  
mu sõbrad selles ajas,  
kes kokku said  
me kohtumiste rajal;  
ja kes ei saanud -  
küllap nii on vaja.  
See meenutus  
on ise juba ime  
ning sellel tundel  
polegi vist nime.

_2000_

