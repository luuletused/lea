# Mida olen ma teinud

[Lea Tabur](./)

Mida olen ma teinud  
Selle rutaka elu jooksul?  
Alalõpmata lennus,  
Alalõpmata jalad jooksus.

Alalõpmata kiire  
Ja südames tegude vaegus,  
Nagu polekski piire  
Mu ümber, ja okastraataedu.

Mida olen ma toonud  
Oma eluga maisesse riiki?  
Kas uut olen loonud  
Või pakkunud ainult viiki?

Kes tundnud on sooja  
Mu südame küdevast lõkkest?  
Kas olen ma looja  
Või teistele ainult tõkkeks?

Kas on minu allikast  
Keegi ka eluvett saanud  
Või saatuse käsi  
Ta hoopiski umbe on a´anud.

Aeg kunagi näitab,  
Kui helded on olnud mu käed,  
Kuid mina ju ise  
Seda kuidagi enam ei näe.

_1986_

