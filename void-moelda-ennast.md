# Võid mõelda ennast

[Lea Tabur](./)

Võid mõelda ennast  
kivikujuks nurka,  
kui üksindus sind lämmatada tahab.  
Võid lõriseda  
omaenda urkas  
täis veendumust,  
et kõik see ilm on paha.

Kuid süda elab veel  
ja tarduda ei lase -  
nii kivi kivistuda  
iialgi ei saa.  
See pisi-pisitillukene elutahe  
kord koha leiab,  
kust ta välja saab.

Võib uni olla kosutav ja pikk  
või vähkremine viirastuste vallas -  
kuid siiski ta ei ole igavik  
ja ühel hetkel on su silmad valla.  
Päev koidab põletavalt,  
tunne taob,  
et nõnda palju põnevat on teha...  
..................................  
...hoog vaibub pikkamisi,  
lõpuks kaob  
ja tarbetuks saab  
vana väsind keha.  
Vaid hingest hinge  
vaadata veel saad.  
Noh,lõpuks tuleb seegi ära teha...

_1999_

