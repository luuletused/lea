# Süütuse presumptsioon

[Lea Tabur](./)

Nutsin Su pärast,  
sest teadsin,  
kui valus on kanda  
raskete mõtete taaka.  
Ometi lõpmata palju  
Sul on elule anda  
väheste rõõmude eest.  
Tühjade mõtete seest  
sageli otsima peame  
tikutulega sisu.  
Sinu luules kuid kisub  
iga sõna kui haavad valla.  
Puhastustuli Su sees  
haigettegevalt väljendub lauludes.

Elu varjatud sõlmed  
on vahel nii meeletult kinni,  
et ainult skalpelliga saabki  
neid lõigata lahti,  
räsides keha ja hinge.  
Aastatepikkune pinge  
vallandub valusas luules -  
lõksu sattunud metslooma raev.  
Kauniksvõideldud vaev.  
Või inimseadusi trotsiv naer?

Maarjakasena varjatud valu  
rohkem,  
kui keegi talub.  
Maarjakasena väändunud süü.  
Ah, kui kaunis -  
on imetlus nüüd.  
Maarjakasena väärtuslik süü.

_august 2001_

