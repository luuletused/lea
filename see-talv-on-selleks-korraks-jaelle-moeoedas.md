# See talv on selleks korraks jälle möödas

[Lea Tabur](./)

See talv on selleks korraks jälle möödas  
Kui valge uni  
Vähkremiste öö

See talv on selleks korraks  
Jälle möödas  
Kes vastu pidas, keda tõbi sööb

Kes tugevaks sai  
Positiivsest laengust  
Kes kiduma jäi  
Puhkuseta tööst  
Kes iket kannab lõppematust vaenust  
Ja kelle süda  
Armastusest lööb

Mis sest, et päike järgib  
Ikka vana rada  
Mis sest, et kevaded kõik  
Omavahel õed

Mul on õnn seda jälle tunnetada  
Kord-korralt uues valus  
Uues tões

_1987_

