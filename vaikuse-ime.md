# Vaikuse ime

[Lea Tabur](./)

Kui sa vaikusesse vaatad,  
märkad Kõige algust.  
Märkad Olemise puhtust,  
ehedust ja valgust.

Seal ei ole kullasära,  
seal ei ole ehteid...  
Lihtsalt oled kuskil Ära,  
tegemata tehteid.

Selle ilu on nii habras,  
nagu hallakirme.  
Ometigi on tal võime  
allutada hirme.

Kui sa vaikust Näed, siis tunned  
Armastuse jõudu.  
Kõik on hästi, kõik on lihtne,  
pole miskit õudu.

Tuled tagasi, su silmad  
naeratavad soojalt.  
Ning sa tunned - oled saanud  
õnnistuse Loojalt!

_2016_

