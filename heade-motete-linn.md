# Heade Mõtete Linn

[Lea Tabur](./)

_Evele_

Üks tervitus  
Heade Mõtete Linnast  
mu meeli avardas taas.  
Jaa, elu üllatab ikka  
ja laiendab hingemaad.

Sellest linnast  
ei tulda, ei minda  
ja osta seda ei saa -  
ei otse,  
ei vahetuskaubaks,  
ei järelmaksuga ka.

Selles linnas  
on palju ruumi,  
palju ilusat hingemaad...  
Ma õnnelikuna kordan:  
"Ei, osta seda ei saa!"

On hinnatu  
lahke süda  
ja tasakaalukas meel  
ning oskus märgata teisi,  
kes käivad su kõrvalteel.

&gt;&gt;&gt;&gt;&gt;x&lt;&lt;&lt;&lt;&lt;

Üks võimalus sinna minna  
on ometi olemas veel:  
leida enese lahke süda  
ja avada harras meel...

_21. oktoobril 2006, Kannistul_

