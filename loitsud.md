# Loitsud

[Lea Tabur](./)

Maa-emake, emake maa,  
Anna jõudu, et elada,  
Anna lootust, et uskuda  
Uue päeva imet,  
Uue valguse soojust,  
Uue inimese armastust.

Päike, tähed ja kuu,  
Tehke mind vabaks  
Eelarvamuste vaenust  
Rumaluse raskest rüüst,  
Vaevatute viletsusest.

Maa südameveri, allikas,  
Loputa mu hing puhtaks,  
Et võiksin end lõpuks ometi  
Välja puhata  
Eilsesse vaatamisest.

Laps, maimuke hällis,  
Patsuta pehmeks mu käed,  
Karju erksaks mu kõrvad,  
Nuta nägema mu silmad,  
Et ma tunneksin ihu soojust,  
Kuuleksin laulude helinat  
Ja oskaksin otsida su naeratust.

_1987_

