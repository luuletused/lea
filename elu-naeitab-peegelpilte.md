# Elu näitab peegelpilte

[Lea Tabur](./)

Elu näitab peegelpilte  
Kõverpeeglis.  
Mõtle, mõtle, mõista, mõista,  
Kus on kauni pärli kodu,  
Kuldpalees või merepõhjas,  
Pärlikarbi kehvas kojas,  
Peidupaigas ilmakärast?  
Läbi valu, läbi vaeva,  
Lakkamatu piinutuse  
Kasvab pärlikene suureks,  
Liivaterast kaunitariks.

Kuldpalees ei kasva pärlid.  
Seal nad võivad vangis olla -  
külmad pärlisurnukehad;  
mõtelda ja igatseda  
seda ilu, seda uhkust,  
aga mitte seda valu,  
pärlikarbi kurba otsa,  
imeteose sünnilugu.  
Läbi valu, läbi vaeva,  
Aina, aina endast andes  
Sünnib siia ilma asju,  
Mida võime igatseda.  
Aga mitte seda valu ..!

_1996_

