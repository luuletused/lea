# Kusagilt tulles

[Lea Tabur](./)

Kusagilt tulles  
oma elu näed kõrvalt,  
justnagu võõrast  
jälgiksid teel.  
Sitkemaks saavad  
siis sidemed õrnad  
või päris lahku  
viib lõhutud tee.

Mõtetes  
sageli songime üles  
kõik,  
mida kalliks  
on pidanud meel.  
Omaenese  
soojast ja embavast sülest  
omaenese valuni haruneb see.

Silmitsi olla  
enese tõega  
võib-olla raskeim  
on hetkede seas.  
Rahu - võitluse kaksikõega  
siiski vahel end siduma pead.

_2002_

