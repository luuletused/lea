# Äratundmine

[Lea Tabur](./)

Maa,  
sa kena ümmargune pall -  
eks me ole sarnased.  
Mis sellest,  
et mina olen nii tilluke su kõrval.  
Meil on sarnased mured  
ja sarnased rõõmud.  
Mina vajan soojust  
ja sina vajad soojust;  
mina vajan rahu  
ja sina vajad rahu;  
me mõlemad otsime  
nii valgust kui pimedust;  
kumbki meist tunneb  
kaduneljapäeva painet;  
me võime olla terved või haiged  
ja meie aurasse tekivad osooniaugud,  
kust energia välja voolab.

Kummalgi meist ei jää muud üle,  
kui kaitsta end bakterite eest,  
kes on tasakaalust välja läinud  
\(mis sellest, et sinu mõistes  
võib ju homo sapiens see bakter olla\).  
Sinu suur armastus  
on kusagil tähtede vahel,  
omasuguste hulgas.  
Teie kohtumine on meie jaoks  
liiga tuline,  
põletav,  
hukatuslik -  
nii, nagu meiesuguse armastus  
on tulemölluks  
meist väiksematele maailmadele.

Praegu veel  
kaitseb Päike sind kiivalt -  
sind, oma last;  
aga kusagil tuhiseb juba lendsaba,  
kes su kaasa viib.  
Minu jaoks on see aeg hoomamatult pikk -  
sama pikk on minu elu  
neile,  
kes täidavad lõpmatuse  
minust väiksema poole.

Kui keegi suurema silmamõõduga uurija  
peaks mind omalaadse mikroskoobiga uurima,  
näeks ta tillukest helendavat energiapallikest,  
mis muudab vormi ja kuju,  
mis liigub ja liitub ja pooldub -  
Ja võib-olla arvab ta siis,  
et näe, see on üks elu alamaid vorme  
mingi suurema eluka kasuka sees.  
Eks meil kummalgi ole omad kärbsed,  
kelle jumal olla;  
ometi peame kumbki omas suuruses  
püsima tasakaalus,  
et mitte anda põhjust  
lõpmatule varingule.

_märts 2003_

