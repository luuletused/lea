# Oh, Iirimaa!

[Lea Tabur](./)

Su peale  
olen mõelnud nõnda kaua  
ja lahti sellest mõttest  
ma ei saa.  
Miks köidad sa mu meeli  
ikka veel?  
Ma õieti  
ei näinudki ju sind!

Paar pilguheitu ümbrusele  
Wexford - Corki liinil;  
üks põgus kohtumine Curracloes -  
kas sellest piisab siis,  
et aimata su suurust?

Ei, mitte maiset maad,  
vaid hingemaad!

On meri võtnud  
kõik  
su hambulised karid -  
veel virvatuled  
tunnistavad neid.  
Tuul kulutanud  
sädelevad tipud -  
vaid aimamisi  
kuristikke näen.  
Ja lihtsad majad  
nagu hahapesad  
randvalli taga peidus.

Verdtarretava jõuga  
hingab ookean.  
On tõusud-mõõnad  
ajastute hingus -  
suur näitlik õppetund,  
kuis toimib igavik.  
Jah, nii vist  
ajavalla lõpust  
algab algus  
ja algusest saab lõpp.

On igatsus  
su inimeste silmis.  
Ma sellest igatsusest  
osa saan.  
On sisekaemust  
märgata neis silmis -  
nii, nagu eaka targa  
palgejooni  
võib valgustada  
lapsepõlve sära.

Oh, Iirimaa!  
Ei tulnud ma sealt ära!  
Hetk minu hingest  
sinu hinge jäi!

_30. jaanuaril 2006, Kannistul_

