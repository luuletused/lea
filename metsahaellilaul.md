# Metsahällilaul

[Lea Tabur](./)

Mul mets on ukse ees  
Ja mets akna taga  
Ja metsamüha sees  
Mu maimukene magab.

Kõik kurja kinni püüab -  
Soe, lõhnav, ääretu -  
Ja hoidma ennast hüüab  
Ta karje hääletu.

Mis on siin minu teha,  
Kus on siin minu roll -  
Mul on ju inimkeha  
Ja hing on maiselt loll.

Ja ometi ma tahan,  
Et kestaks kaunis hetk  
Et teistel poleks paha,  
Et pikem oleks retk.

_Viisistatud,_ [_Eastwinds: "Blame Lulu Peanuts"_](https://eastwinds.bandcamp.com/track/blame-lulu-peanuts)

_1987_

