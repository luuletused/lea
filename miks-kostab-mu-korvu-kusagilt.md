# Miks kostab mu kõrvu kusagilt

[Lea Tabur](./)

Miks kostab mu kõrvu kusagilt  
Allasurutud nuttu?  
Miks vaikus ei anna rahu,  
Miks mõtted ei leia end?  
Miks kuulma pean valju ja tõredat  
Vastakil juttu,  
Kui üksindust igatseb haprake mõttelend?

Need hääled, mis igalt poolt  
Trügivad minu sisse,  
Ei lase mul iialgi leida mu tõotatud maad.  
See jäisus, mis ikka on tõkkeks mu minemisse,  
Ei lase mul tulla, kui tagasi tulla ma saaks.

Jääb nukrus vaid üle - kurb, vihmane, tuuline nukrus,  
Mis sooja ei anna  
Ja kedagi rõõmsaks ei tee.  
On mälestus koldest,  
Kuid tuli vist ammugi kustus  
Ja keegi ei oota mind  
Sellel jahtunud leel.

_1998_

