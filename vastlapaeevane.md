# Vastlapäevane

[Lea Tabur](./)

Oh, seda päikest,  
mis pillutab pillavalt valgust  
lumiste väljade  
haprasse eneseusku -  
selline sära  
ju ometi ära ei kustu...

Oh, neid ilusaid künkaid  
ja kutsuvaid kelgukaari!  
Oh, seda vallatut naeru  
ja kelmikat silmapaari;  
ja neid tulipunaseid palgeid  
lumevalguse valgel...

Õrnlillakais latvades  
ärkamas kevadetunne.  
Kamp ulakaid purikapoisse  
siristab ojasid talveunne.

' ' ' ' ' ' ' ' ' ' ' ' ' ' ' ' ' '

Nüüd lihtsalt PEAB  
tegema jäljed  
silmapiirini  
puhtasse lumme!

_28. veebruar 2006_

