# Mis maksab üks kuulujutt?

[Lea Tabur](./)

Mis maksab üks kuulujutt?  
Mis maksab üks mannetu püüe  
Väärata saatuse rooli?  
Kus lõpevad tõde ja vale  
Ja algab luulutus?

Näe, päevale järgneb öö  
Ja ööst saab päev.  
On kuulujutu iga sama pikk,  
Kui hallus kahe muutumise vahel -  
Ööst päevaks ja päevast ööks.

Kõik tumedad teod  
Ju käivadki hämaras - hämaras,  
Kus astuda näeb  
Ent päriselt ära ei tunne.  
Nii sünnib ka kuulujutt.

Kuid päev märkab jälgi  
Ja lahutab lammastest sikud.  
Öö lohutust pakub  
Ja väsinud hingele und.  
Mis maksab üks kuulujutt?

On aegade raamatus kirjas  
Kõik sõnad ja teod  
Ja mõtted, mis tegude taga.

Üks udune kuulujutt  
Kaob päikese kirkas säras  
Ja heledalt paistavad  
Välja kõik head ja vead.  
Mis sellest, et päikest  
Ei olegi mõni päev näha -  
Ta ikkagi tuleb -  
Läbi vihma ja tuisu ja jää.

Nii tuleb ka selgus  
Läbi kuulujuttude suma,  
Läbi halli ja ükskõikse  
Püdela vetruva massi.

On määrav vaid aeg  
Ja kannatlik olema peab,  
Sest Aegade Raamatus  
Kõik nõnda täpselt on kirjas  
Ja tähtis on mõte,  
Mis tegude juhtijaks sai.

_1998_

