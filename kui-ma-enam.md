# Kui ma enam

[Lea Tabur](./)

Kui mul enam ei ole  
kedagi kallistada,  
küllap ma siis olen  
vana.  
Mis paneks põksuma  
väsinud südame,  
särama silmad  
ja kepslema  
jalad?

Kui mul enam ei ole  
kedagi usaldada,  
küllap ma siis olen  
väeti.  
Kust tuleks jõudu  
mu kuhtunud hingesse -  
vaevatud valust  
ja kuhjunud pingetest -  
kui mind nii üksinda  
jäeti?

Kui ma enam ei taha  
kedagi rõõmustada,  
küllap ma siis olen  
otsas -  
kokku kuivanud tolmutombuks,  
mis vihinal keerleb veel tuules,  
millel puuduvad juured.

Kui ma enam ei suuda  
kedagi armastada,  
siis pole mõtet siin olla.  
Siis pole valgust, siis pole pimedust,  
pole rõõmu, ei usaldust,  
pole lootust,ei kannatust,  
siis pole õnne, ei õnnetust,  
siis pole kirge, ei kirgastust,  
pole vaeva, ei vallatust,  
siis pole elu, siis pole valu,  
siis pole mitte midagi.

_2001_

