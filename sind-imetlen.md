# Sind imetlen ..

[Lea Tabur](./)

Sind imetlen, mu armas,  
sellepärast,  
et oma piskust  
pole kahju sul.  
Võid viimse sendi  
anda hinge tagant ära,  
kui näed, et sõbra seis  
on täbaram kui sul.

Ma tean,  
su sõbralikud sõnad  
teevad rõõmu  
ning mõni elutukk  
lööb leegitsema taas.  
Sa ise  
mälestustest  
võtad tubli sõõmu  
ja oma elujõudu  
nõnda kinnitad.

Su lapselikku hinge  
tahaks hoida,  
et põhjatuul  
ta kallale ei saaks.  
Kuid paraku -  
ma oskamatu hoidja -  
sind kogemata kriibin küünega.

_2001_

