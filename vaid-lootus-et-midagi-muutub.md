# Vaid lootus, et midagi muutub

[Lea Tabur](./)

Vaid lootus, et midagi muutub.  
Tõelisus jälle  
nipsutab sõrmi: nii jääb!  
Vaimule valgust on vähe,  
ja uudsust.  
Stambid ja tõkked on ümber.  
Ei ühtegi häält,  
ühtegi sosinat  
igatsevvaikset ei kuule;  
ühtegi mõtet,  
mis kõlast saab tõelise jõu.  
Müra vaid vorbivad  
kellegi vihased huuled.  
Selles on vaenu ja põlgust  
ja sisendusjõud.  
Olen ma olemas?  
Olen ma vari või naine?  
Olen ma loodud  
või välja ehk mõtlesin end?  
Valgus ja pimedus.  
Taevalik õndsus ja masendus maine.  
Kõik selle vahel  
on liblika lend.

_1999_

