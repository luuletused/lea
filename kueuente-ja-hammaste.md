# Küünte ja hammaste

[Lea Tabur](./)

Küünte ja hammaste  
Kribinal-kriginal  
Hoian kinni se´st liivasest maast,  
Sellest leetesest mullast.  
Küll tahaksin anda talle seda,  
Mida ta vajab-  
Lupja, sõnnikut, turvast,  
Rahu, vaheldust, puhkust,  
Saamisrõõmu  
Ja andmisemõnu,  
Sest see maa on mind kasvatanud  
Selleks, kes ma olen.  
Küll jagaksin tagasi,  
Kuid mu jõud jääb nõrgaks  
Ja mõistus keelab kohkudes tagasi.  
Mina ei tohi  
Otsustada selle maa üle,  
Milles on mu juured.  
Tema saatuse otsustavad  
Veerevad kivid -  
Täna üks,  
Homme teine,  
Üksteise järel.  
Raskete rahnude taga  
On vermed  
Maa elavas ihus.  
Neid muudkui tuleb ja tuleb juurde  
Ning ma olen jõuetu  
Neid ravima,  
Kuigi ma tean,  
Mis ja kuidas aitaks.  
Mu maa pole minu oma  
Ja ma ise pole enda oma  
Ning mu teod on sunnitud teod.  
Mu kodumetsa  
Toob võõras oma prügi,  
Mu aed nutab  
Võõraste masinate rümast,  
Mu lapsed on väsinud  
Võõrast räuskamisest  
Oma kodõues.  
Mu maa, ilus armastav naine,  
On litsiks tehtud,  
Kes aina peab andma,  
Puhkuseta ja igaühele.  
Hoian ja hoian  
Kinni sest maast,  
Sellest leetesest mullast,  
Vaesest näljasest põllust,  
Mis enam anda ei suuda.  
Mujal on mustemat mulda  
Ja rikkamat maad,  
Aga seal oleksin ma ise  
Veerev kivi.

_1987_

