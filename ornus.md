# Õrnus

[Lea Tabur](./)

Ärgata keset ööd  
ja sirutada käsi,  
tunda rõõmu lihtsalt puudutusest -  
see on midagi,  
millest ma eales ei väsi.  
See on midagi,  
mida raha eest osta ei saa.

Aastakümnete tagant  
terendub  
su huulte esmane pehmus,  
esimene kutse  
silmade salamaailma -  
lõpmata selged virvendused,  
õhulised ja õrnad.

See tunne  
on nii hingematvalt suur,  
et ei mahu mu sisse,  
kipitab varbaotstes,  
pitsitab kurgus  
ja vallandub silmanurkadesse...  
Tasa, tasa  
sosistavad huuled:  
"Mu armas..."  
\*\*\*\*\*\*\*\*\*\*\*\*\*\*\*\*\*\*\*\*  
Selliste hetkede kõrval  
kahvatub mure  
niutsuvaks kutsikaks,  
saba jalge vahel.

Siis ma taipan -  
on tõsi, et need,  
kes on elu poolt alandatud,  
saavad ka ülendatud.

_2001_

