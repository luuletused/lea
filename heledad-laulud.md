# Heledad laulud

[Lea Tabur](./)

Kummaliselt heledad laulud  
tulid mu juurde täna,  
justkui kantud maa soojast hingusest -  
pehmed ja embavad.  
Otsisin oma mõtetele tuge  
ja mulle vastati  
kõikehaarava selguse ja rahuga.

Minu kohus  
on hoida puhtad  
oma mõtted ja tunded  
ja ma hakkan nägema  
varjatud ohte enda ümber.

Mitte midagi  
ei saa enne,  
kui see ise mu juurde tuleb.

Kõigele, mida soovin,  
peab koht minus valmis olema -  
nagu vesi voolab süvendisse.  
Kui ma ronin piisavalt kõrgele,  
ei pruugi see muidugi vesi olla,  
mis täidab mu mõtteõnarused.

Ja ronimiseks  
on mulle mu oma elupuu -  
just nii kõrge ja kõver  
nagu ta on.

_2001_

