# Emajõgi

[Lea Tabur](./)

Küll olid puhtad hinged  
Me esivanemail.  
Neil jätkus hardust austada  
Oma kõige pühamaid.  
Neil taret ehtis nõgi,  
Must oli lemmikvärv,  
Kuid neil oli EMAjõgi  
Ja puhas PÜHAjärv.

Kas vanemate vara  
Me hoidnud hoolega?  
Kas Emajõgi jäänud  
On emaks meile ka?  
Kas leidnud meie lapsed  
Tee koju tagasi?  
Kas vennatapu vaenust  
Me puhtad alati?  
Oh vasta, eesti naine,  
Oh vasta, eesti mees,  
Kas suudad ausaks jääda veel,  
Kui selg on vermedes?

Vaikselt, vaikselt voolab jõgi,  
Laisalt lained loksuvad.  
Laial luhal pajupõõsad  
Tasa kaasa kiiguvad.  
Angervaksad õilmitsevad,  
Pillerkaari puju peab  
Üksi seisab kõver uibu  
Vana talukoha peal.  
Oh vasta, eesti naine,  
Oh vasta, eesti mees,  
Kas võtad kätte vikati  
Ja niidu korda teed?

Vaikselt, vaikselt voolab jõgi,  
Laisalt lained loksuvad.  
Kena männimetsa alla  
Pohlamarjad kutsuvad.

Astud mööda rattarööpaid  
Nõmmekuival taluteel.  
Liiga järsku tee saab otsa,  
Seitsmelt realt on traadid ees.  
Okastraadid, kaistekraavid,  
Võrgud, pingestatud liin.  
Kui mitme aastakümne taha  
Veel sõda kestab? Praegu, siin!

Oh, vasta, eesti naine,  
Oh vasta, eesti mees,  
Kas oskad minna edasi,  
Kui tee on püsti ees?

Emajõgi, siin su lapsed  
Palju mänge mänginud.  
Siin on varbaid ära löödud,  
Naerdud on ja nutetud.  
Alla ahervaremete,  
Pealta põlend palkide.  
Kus on nüüd need noored mehed,  
Kenad nõtked näitsikud?  
Kus on kodu rajajad,  
Kiigevõlli keerutajad?

Oh, vasta, eesti naine,  
Noor tugev eesti mees,  
Kas suudad välja astuda  
Sa oma lipu eest  
Või seisad hirmu, häbiga  
Ta söestund varda ees?

_1989_

