# Tahan astuda muusika sisse

[Lea Tabur](./)

Tahan astuda muusika sisse,  
mitte tunda vaid virvendust õhus.  
Tahan jõuda taasolemisse  
selle juurde, kes viisid kord võlus.  
Tahan tunda ta hingekrampe,  
valu sõrmis ja ängistust kõhus.  
Tahan jõuda ta olemusse,  
maha paisata taaga, mis rõhub.

Harva õnnestub see, sest ei ole  
enda päralt mu enese hing.  
Omi päevi ja öid mul ei ole -  
minu ümber on pulbitsev ring.  
See peab kestma nii kaua, kui kestab  
selle maa peal mu vaim ja mu kirg.

_1999_

