# Tõelus

[Lea Tabur](./)

Eales ei andesta! -  
mõtled,  
kui kõverpeeglites kadund  
on ühendav valgusesild.  
Kramp kukla kangestab,  
silmades nutupihu,  
jalgades minekuihk.  
Kuhu?

Ringiga tagasi -  
ikka ja jälle.  
Pilk pilgu,  
sõrm sõrme,  
hing hinge vastu...

Kumbki meist teab -  
kui tuleb see LÕPLIK -  
kaotust ei suuda me kanda.  
Nii palju veel anda  
ja saada  
ja jällekord ANDA  
ja SAADA...

Kõverpeeglite  
tuhmunud pind  
läheb helgeks,  
päev paistab  
põhjani selgeks.

_märts 2002_

