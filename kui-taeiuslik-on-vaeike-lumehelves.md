# Kui täiuslik on väike lumehelves

[Lea Tabur](./)

Kui täiuslik on väike lumehelves,  
Kui kaunis on ka kõige väiksem õis.  
Kui uskumatult õrn võib olla koidik  
Hetk enne päeva puhkemise tuld!  
Kas mina siis ei suuda?

Ka sünge kaljurahn võib särada kui teemant,  
Kui valgus langeb õige nurga all.  
Veel enam - teemant on vaid kübe tema kõrval.  
Üks vihmapiisk võib olla ime ise,  
Nii tilluke ja nõiduslik,  
Kui päike oma kiiri temas nurrab.  
Kas mina siis ei oska?

Maadligi tallatud ja püherdatud rohi  
End sirgu ajab taas, kui kuri möödas.  
Jääb haavast arm nii puul kui inimesel.  
Just nõnda merevaigus tarretunud hetk  
Iidammu möödaläinud elust  
On meie silmis hindamatu aare.  
Kas mina siis ei või?

See valu, mida hinges kannan veelgi,  
Las olla toeks ja raamiks kirgastuse tõele,  
Mis pulbitseb ja tuksleb minu hinges,  
Mis otsib väljapääsuks armastuse imet,  
Et õitseda.

Miks peaksin kartma valgust,  
Kui ainult nii saan ennast avada.  
Miks peaksin vältima ja häbenema soojust,  
Kui igatsen ta järele nii väga.  
Miks peaksin olema kui tuhahunnik nurgas,  
Kui mullegi on antud särada?  
Kes hoolib minust,kui ma isegi ei hooli?

_1995_

