# Me oleme tulnud ja olnud

[Lea Tabur](./)

Me oleme tulnud ja olnud  
ja läheme taas  
ning justnagu mälestus olnust  
me jäljed on maas.  
Need jäljed on sõnas ja pildis  
ja asjade sees.  
Need jäljed on õhus ja mullas,  
kus kulges me tee.  
Need jäljed on lõhnas ja värvis  
ja helides kumiseb neid.  
Nii astume külg külje kõrval  
aja lõpmatuil teil.  
Igas jäljes on sõnum ja mõte -  
kui oskad,siis loe.  
Iga väiksemgi viibe on võte,  
mis muudab ja loeb.  
Üks helbeke lund on nii hurmav,  
kui täiuslik maal,  
kuid vaevalt,et keegi nii mõtleb,  
kui algab orkaan.  
Üks helbeke libiseb tasa,  
kui igatsev viis,  
kuid kohutav purustaja  
on lumelaviin.  
Ent kuidas see tekib?  
Vist nii,  
nagu katkeb viiulikeel.  
Kõik kaunis saab otsa nii äkki.  
Me oleme teel.  
Me läheme aegadest läbi.  
Eesolijad vaatavad taha  
ja märkavad meid.  
Taganttulijad jätavad maha  
üha uusi ja uusi teid.  
Me läheme kõiksusest läbi.

_1999_

