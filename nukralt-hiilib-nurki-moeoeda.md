# Nukralt hiilib nurki mööda

[Lea Tabur](./)

Nukralt hiilib nurki mööda  
Armastus oma autuses.  
Temast uhkelt sõidab mööda  
Rikkus riigi auto sees,  
Kaasa Kõrkus, Kuld ja Kihu,  
Priskelt õitsev paljas Ihu,  
Ilu ilma Hingeta.

Elu ilma pingeta?  
Kunagi vist unes nähtud,  
Lootuseks siis saanud kähku,  
Usu najal uperdab  
Trepist alla.

Teed ju valla?  
Valla, valla!  
Aga iga risti peal  
Lollus, Uhkus, Omakasu  
Nõudmas möödakäijalt tasu  
Vapisära valgusel.

Kuidas oli alguses?  
Leelo, leelo?  
Imeilus inglikoor  
Leelutamas laule koos  
Pühas usu vabadusse,  
Mida Taevas ise kaitseb.  
Leelo, leelo ..  
Endaimetluse pisar  
Kaduma siis oli visa -  
Meie ise - mõelda vaid!

Kuhu vennaarm siis sai?  
Eks ta tõusis siis kõrgemale  
Kastepärlitega kaos.  
Küll ta kuskil sajab maha  
Mõnes suures rajuhoos.  
Siis saab jälle räästa alla  
Põgeneda vihma eest.  
Ei me iial anna alla,  
Siuname või hinge seest!

_1998_

