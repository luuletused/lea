# Sa oled raami sees

[Lea Tabur](./)

Sa oled raami sees, mu armas,  
nagu ilus pilt,  
mis igavikku kannab meie elu.  
Sa oled raami sees,  
mis ängistab ja rõhub sind  
ning aina suurendab su hingevalu.

Sa oled raami sees.  
See must ja sünge  
tahumatu liist  
täis vihkamist ja kadeduse kalkust,  
on siiski sinuga  
üks tabamatu liit,  
mis tõstab esile  
su väärikust ja tarkust.

Sa oled maal,  
mis avab sinu näo.  
Veel aastasadu hiljem  
on sel väärtus.  
Kuid ainult raamiks jääb  
see tahumatu liist,  
mis ümbrus sulle  
pakkuda on suutnud.

_2001_

