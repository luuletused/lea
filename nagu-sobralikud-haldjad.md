# Nagu sõbralikud haldjad

[Lea Tabur](./)

Nagu sõbralikud haldjad  
tulid sõnad,  
tehes rasket, tähtsat tööd -  
andsid mulle vaimutoitu  
vastu ööd.  
Vaatasid mu hinge sisse,  
iga sopi käisid läbi,  
tuulutasid lahtumisse  
kõik mu pinged,  
hirmud, häbid.  
Rookisid mind  
raevust vabaks,  
õpetasid kannatama,  
et võiks asemele tulla  
selge, sügav,  
sisemine  
osaluses olemine  
kõigega, mis vaimusilmas  
soojendamas vaimuilma.

_2000_

