# See oligi nii ..

[Lea Tabur](./)

Ma olin  
vikerkaare sünni juures,  
ta hällivibu  
käsi puudutas.  
Must-sünkjas taevas  
mühisesid tuuled  
ja külma vihma  
hooti tibutas.

Ma seisin  
selle silla ühes otsas.  
Üks muinasjutt mu sees  
sai tõeluseks -  
et kitsas rada  
alati viib üle  
ka kõige tigedamast õelusest.

Mis luges vihmavalang,  
sügisene pori -  
üks lill mu jaoks  
lõi lahti kõrguses.  
Ma polnud enam  
oma mure ori,  
said selgemaks nüüd  
teised õigused.

See vikerkaar  
ei olnud meelepete -  
musttuhat piiska  
avas valguse.  
Ja mina olin  
selle sünni juures.  
Mu kätelt  
vikerkaar sai alguse.

_2002_

