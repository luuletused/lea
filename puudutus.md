# Puudutus

[Lea Tabur](./)

On mõtlemise aeg.  
Kell seisma jääb  
Ja valu kaob.  
Pilk uitab tumenevas õhtus.  
Taas paigad, mida nähtud juba kord,  
Kus oldud, millest mälestusi õhkub.

Teeb talvevaikus kauniks iga künka  
Ja igast majast haldja kodu saab.  
Kõik puud on tantsu ootel neiud - peiud  
Ja imelist kristalli särab maas.  
On oja nagu pitsist bareljeef  
Ja lossini viib iga talutee.

Kõik ootab midagi,  
On pruudirüüs  
Õrnvalges vaikuses.  
Võib aimata, et pingul koore all  
On pulbitsemist tunnetamas mahlad -  
Oh, varsti saab neist sädelev kaskaad!  
Kaob vaikus pakitsev  
Ja kostma hakkab  
Üksainus lõppematu serenaad.

Üks harras puudutus,  
Üks hele paitav kiir  
Kuldvõtmekeseks saab,  
Mis avab uksed.  
Ja siis on õites ümberringi aas  
Ning valjult kajab  
Iga viimne tukse.  
Vaid valmis ole -  
Elu algab taas  
Ja neitsid pühitsevad pulmaööd.

Maailm ei ole kole - rõõmusta!  
Nüüd julgelt igas mõttes kaasa löö!

_1999_

