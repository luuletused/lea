# Tuulelaulud

[Lea Tabur](./)

Iga südametuksega  
jäädvustan maailma ilu.  
Iga hingetõmbega  
sünnib midagi uut.  
Igas vaikusehetkes  
heliseb loomise rõõm.  
.. .:. :: ... . .:..... . . .  
: :... ...: .:. .... ... .. ..  
Juba ma tulen!  
Oh, juba ma tulen  
otsima leebet tuult;  
niisket ja sooja  
lõunatuult,  
lõhna ja maitse buketti.

Tuules on elu.  
Loomise päevad said mööda.  
Looming peab elama ka.  
Tuul aitab vastutust kanda.  
Tuules on arengumaa.  
Tuules ma kohtan teisi,  
kellel on sama uid -  
vahel vallatult hulgakesi,  
vahel üksi ja kodutuid.  
Tuules ma pöörlen kaasa,  
nii, nagu pöörleb maa -  
nõnda, et hallitama  
enam minna ei saa.  
Tuules ma otsin üles  
lõhna järgi  
kõik tuttavad teed.  
Tuul on turvaline mu üle.  
Leebe lõunatuul olgu see.  
Ustav sõber mu rännuteel.  
:::::::::....:::::::............:::....:..:::.....  
......::..........:.............::...:::::::::::::::::::..  
Idatuulega  
kogun tolmu  
igalt puhkevalt tolmukalt.  
Kogun tolmu ja kasvama panen  
miljon mõtte-millimallikat.  
Mis neist kasvab - kes seda küll teab?  
Aga idatuul ütleb: "Nii peab!"  
Ta ütleb, et nii on õige.  
Ta ütleb, et nii jätkub aeg.  
Tolmu toomine emakale -  
see on kevade vaev.  
See on sünni ja surma algus,  
ootuspingete otsustav hetk.  
See on kõikide tähtede valgus.  
Sellest algab uus eluretk.  
:....\*....\*:........\*\*\*::... \* \* ..\*\*  
\*\*\*\*.... .. . . . \* . .\*\*\*\*\*\*\* . . .  
Suur kunstnik oled, põhjatuul!  
Teed võimsaid asju mittemillestki.  
Sa liidad, lahutad  
ja korrutad ja jagad  
ja puhtaks pühid ahtad hingemaad.  
Noh, mõni ütleb,  
et sa oled õel.  
Kuid tõsi on -  
kes sinu võludele  
vastu suudab panna,  
see enam iialgi ei põe  
üht tuntud lastehaigust - endahaletsust.

Sa valgeks teed,  
mis varem oli must  
ja samas täidad  
valge vaikuse.  
Su nimi olla võiks ehk  
ARMASTUS,  
sest sisemine tuli  
võib sind kõita;  
sest sisemine tuli  
võib sind võita;  
ja ainult sisemine tuli  
võib sind läita.  
Jah, tõesti on su nimi  
ARMASTUS -  
see looja, otsija  
ja hingerahu tooja,  
mis mittemillestki  
võib anda sooja.  
----====---===---. . . .  
===----===----:::. . . . . . . .  
Läänetuul,  
see on tubli kriitik,  
sikud lammastest eraldab.  
Jagab - kellele taevas või põrgu  
\(mõni üksik jääb elama\).  
Rebib seljast kõik kirevad hilbud,  
maskiballil teeb laastamistöö.  
Aina viriseb, kaalub ja vingub;  
tema sõber on tume öö.  
Oma osa see öö tahab saada  
kõigest loodust ja elavast.  
Läänetuulega lendab kaasa,  
terad sõkaldest puhastab.  
Tuumad toimetab kindlasse kohta,  
kestad kõdusse kallutab.  
Läänetuul aina puhib ja ohkab -  
liiga vähe veel talletada  
aegade liiva alla,  
järelpõlvele otsida.

Läänetuul  
loob elust legendi  
ajahambale trotsida.  
Sügisõhtute hämaras vinas  
kõigest kõduvast ikka näeb und.

Põhjatuulele teretuseks  
pakub virmalistele tuld.  
. . :. / / /// :.::..\`\`\`\`//// "."." .:::/.....  
.. .. /. .. // ... . . . /// . . / . .  
Leebest lõunatuulest sai villand -  
taas sirutan põhjatuulele käe,  
koguma sügaval hinges  
loomisejõudu,  
mis kevadel allikana  
avaldaks oma väe.  
Ja jälle saab allikast oja  
suve loomingu toitmiseks.  
Need on haldjate  
tütred ja pojad,  
kes sündinud  
ARMASTUSEST.  
Jah, põhjatuul on nende isa -  
kuum, tuline põhjatuul -  
vastupandamatu ja visa -  
maailma loomise tuul.

_veebruar 2006_

