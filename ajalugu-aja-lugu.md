# Ajalugu - aja lugu

[Lea Tabur](./)

Elu ilma ajaloota  
on kui nägu ilma näota,  
on kui süda vereta.  
Aeg sind  
oma pika käega  
kaugelt-kaugelt teretab;  
kinni seob  
kõik katkend lõimed.  
Uskumatu  
on ta võime  
üles leida tillukesi  
olukorra-killukesi;  
põimida neist näiliselt  
tähtsusetuist seikadest  
suurepärane vitraazh.

Need,  
kes olid näoli maas,  
aeg võib vabalt tõsta üles.  
Need,  
kes suure ego süles  
pikalt mõnuleda said,  
aja paistel saast on vaid -  
tolm, mis tõuseb keerisena  
tuulest viidult lõpmatusse  
eksirännakute teele.

Kui su pilk  
on küllalt terav,  
mõtted vabad uhkusest -  
siis võid leida oma tera  
ajahelbeid tuulates.

Aeg ei tunne vastaspooli  
isiksuste kempluses.  
Ta ei vihka ega hooli  
olukorra tölplusest.  
Tema vestab oma lugu  
rangest ajaraamatust  
meile mõistetavas keeles.

Viimseni  
tal kõik on meeles :  
iga mõte, pilk ja sõna;  
iga tegu, olukord.  
Värvi ennast, kuidas tahad -  
ajaloos on kindel kord.  
See toob välja põhivärvid,  
settib välja põhitõed.  
Aeg on erapooletu;  
pole ta ei hea,  
ei õel.

Kõik, mis saad,  
sa tegid ise.  
Tegu algab külvamisest.  
Külvad kurja - kasvab kurjus;  
külvad headust - kasvab hea.  
Pole seadust, et sa kõike  
ise nägema ka pead.

Ajapõllud künti pikaks  
mitme inimpõlve jaoks.  
Lapselaps  
saab saagi kätte  
vanavanemate vaost.

_2005 - 2006_

