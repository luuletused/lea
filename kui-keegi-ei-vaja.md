# Kui keegi ei vaja

[Lea Tabur](./)

Kui keegi ei vaja  
su kenamaid sõnu,  
siis peida nad laulusse.  
Laulul on tiivad,  
mis kohale viivad  
aastate takka  
ja aegade takka,  
unustud hingede  
hingamisse,  
müüride vahele,  
vete sisse,  
kurjade mõtete koltumisse.

Kui keegi ei vaja  
su hellemaid tundeid,  
siis peida nad viisisse.  
Viisiga avad kõik lukud ja väravad,  
nukradki hinged  
lööd lootusest särama,  
avad igatsusele tee  
väetimast väetima ees.

Ennast nii jagades  
leiad ehk jälle,  
et taevas on päike  
ja õhus on tuult,  
midagi ilmas on  
tõeliselt suurt,  
tõeliselt ustavat,  
siirast ja püha,  
jätkudes üha.

_2000_

