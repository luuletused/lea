# Sõnajalahullus

[Lea Tabur](http://luule.ee/lea)

Ma olin kui ära tehtud...  
Minus polnudki midagi muud,  
kui sõnajalgade hullus...  
See oli nõnda suur,  
nõnda igatsev  
kasvupalang,  
vaimu kütkete  
katkemishetk,  
et ma tundsin -  
nüüd olen ma vaba;  
et ma tundsin -  
enam miski ei loe.  
Ma lihtsalt teen seda,  
mis tahan  
ja igapäevane melu  
ei loe.  
Ma lihtsalt teen,  
mida ma vajan  
ja argipäevane hallus  
ei loe.  
Ärgu katsugu keegi  
mind päästa  
sõnajalgade hulluse käest -  
see on sama,  
mis püüda mind säästa  
minu eneseleidmise eest.  
See on sama,  
mis öelda -  
ei tohi  
käia omaenese teed -  
vaata -  
kõik teevad teisiti -  
sina  
ainuüksinda  
valesti teed.  
Sõnajalad  
ei õitse, ei vilju -  
terve leht  
on üks varaait.  
Üle talve  
jääb kaunina kestma  
mitu toredat eosevart.  
Ja need eosed  
lendlevad tuules -  
peenmateeria  
kõiksuse käes.  
See on  
muinasjutt müstikast -  
õiest,  
mis alati leidmata jääb.  
See on lubadus,  
kutse ja vihje -  
tee lihtsalt midagi uut;  
astu ümbruse piiridest välja  
ja su maailm  
on järsku suur.

Kõik need eosed  
lendlevad tuules,  
su vaim  
on vaba ja loov.  
Nii siis täitubki  
kinnismõte -  
see õie-leidmise soov.

Kuni kestab veel  
sulnis suvi -  
pole nägemust hallaööst -  
kogu tõtates kauneid hetki,  
hinda päikese pillerkaart.  
Ole õnnelik,  
kuni,  
jah, kuni  
pole nägemust  
hallaööst.

_juuli 2005, Kannistul_

