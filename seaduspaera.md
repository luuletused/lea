# Seaduspära

[Lea Tabur](./)

See on lihtne seaduspära:  
mis on tulnud, läheb ära,  
miski ei jää pidama.

Suurvee ajal tulvab vesi,  
suvel voolab tasakesi;  
palavaga õhku tõuseb,  
külma kütkes seisab koos.

Mõõna ajal avanevad  
rängad hingekuristikud;  
lausa pilvedesse kipud  
rõõmu tulvavete voos.

Maal ja veel  
on palju ühist,  
õhul teised seadused;  
tule tujukus tundmata -  
õhu õrnal õhutusel  
võtab maad  
ja võtab veed,  
järele jätab vaikuse.

_2001_

