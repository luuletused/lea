# Vabaks ..

[Lea Tabur](./)

Kaitseingli abiga  
lasin vabaks oma  
ÜKSINDUSE -  
hea sõbra,  
kelle seltsis olin veetnud  
palju, palju aega.  
Täna avasin talle  
oma südame ukse,  
et ta võiks leida endale  
Maa-ema kaudu  
uue koha  
vaba looduse rüpes.  
Oh, kui väsinult  
voolas ta  
mu südame kambrist minema -  
hangununa  
kauakestvast vangistusest.  
Tundsin nukrust  
ja rõõmu  
ja kergendust,  
et olin  
oma vana ja truu sõbra  
suutnud vabastada  
iseenda kütkest.

Ta oli  
mu parim õpetaja  
igasugustes olukordades.

Tunnen ta ära  
koidikul kastepiisana  
kortslehe südames  
kristalselt säramas;  
veetilkades  
puude peentel okstel  
pärast vihma  
ja  
väikestes vikerkaartes  
äsjakastetud lillede lehtedel.  
Sõbra  
tunneb ju alati ära,  
ükskõik , mis seisus  
ta parasjagu on...

Ja mu üksindus  
voolas minu vaesusest  
kõiksuse rikkusesse.  
Mul pole aimugi,  
millele  
olin sellega avanud tee  
oma südamesse...

_aprill 2007, Kannistul_

