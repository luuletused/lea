# Maarahvas, metsarahvas

[Lea Tabur](./)

Maarahvas, metsarahvas -  
kuhu on jäänud  
su mets ja maa?  
Kuhu kadusid kaitsvad kuused,  
ravimännid  
ja kaskede helendav laas?

Maarahvas, metsarahvas -  
kuhu kadusid  
linnud su õuelt?  
Veel elab neist mälestus põues -  
linnulaulust ja pesapuust.  
Tühjalt valendab  
pesakast uus.

Maarahvas, metsarahvas -  
kas sinu veretu vabadus  
kinni on makstud  
kaitsvate puude  
sõnatu valuga?

Aeg tuleb  
taluda  
raskete rüüstete  
mõrudat maiku.  
Kuusevaiku  
kui kallimat kullast  
ei leia  
siis enam sa mullast.

Koidula  
kirjutas "Säärase mulgi"  
rumala ahnuse ahelduseks,  
enesekiitmise ohjelduseks -  
õppida oli sealt mõndagi -  
lugedes ajaloo lõngasid...

Sada aastat  
on lühike  
mälule kanda.  
Õppida ANDMA  
on raskemast raskem.  
Hoidlikult elada  
usku ei ole.

Maarahvas, metsarahvas,  
küllap sa tead,  
et mets annab andeks.  
Kasvatab jälle  
nii kuuski  
kui mände,  
kaskede siidi  
ja tammede tumedat sametit.

Ometi  
veri veel mäletab  
marduse-ametit.

Annad sa ise kord endale andeks?

_2002_

