# Olen varas ja varastan hetki

[Lea Tabur](./)

Olen varas ja varastan hetki  
Teiste kõrvalt enese jaoks.  
Päeva valgus ja sära on petlik,  
Tunded seisavad nukraina paos.

Varahommik ja hiline õhtu  
Lahkelt lubavad paotada ust,  
Et saaks januselt ahmida õhku  
Üksihetkede varamust.

Sellest piisab, et tappa õudu,  
Olla pisutki kukkujal toeks,  
Viimse piisani jagada sõnajõudu,  
Et ses elus veel miski ka loeks.

Olen varas ja varastan hetki  
Eluallikalt enese jaoks,  
Et mu teekond ei oleks nii ekslik,  
Tunded mõistuse varju ei kaoks.

_1989_

