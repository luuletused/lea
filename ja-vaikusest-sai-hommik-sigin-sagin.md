# Ja vaikusest sai hommik - sigin-sagin

[Lea Tabur](./)

Ja vaikusest sai hommik - sigin-sagin.  
Puud nukralt lehti alla poetavad.  
Maas rohi krabiseb - käis külmavabin  
Sel öösel vargsi üle uinund maa.

On lapsed läinud - laual tühjad tassid  
Ja taldrikutes mõni suutäis veel.  
Kukk laulab akna taga - eks ta passib,  
Kas kanad ontlikult on pesa poole teel.

End päike poetab üle metsaserva -  
Mis uudist ööl on talle teatada?  
Kas midagi, mis tuleb täide viia  
Või midagi, mis tuleb peatada?

Paar kärbest jalgu siputades ulbib -  
SUUR JÄÄEAG neile jälle saabumas.  
Mind ootamas on potid, pannid, kulbid.  
Oh, peaks ometi nüüd kõik laabuma!

_1997_

